---
layout: default
title: Liquid Pricing
section: dienst
---
### Wat is *Liquid Pricing*?
*Liquid Pricing* is een term die we hebben bedacht om leuke projecten en
idee&euml;n uit te kunnen voeren. Elke maand draagt elke Limescogebruiker zijn
of haar steentje bij aan het opbouwen van vermogen. Naast het voorzien in de
vaste kosten van Limesco, is deze pot bestemd voor gave projecten op het gebied
van telecommunicatie. Hierbij kan je denken aan een SMS-gateway of de
mogelijkheid om zelf je dataverkeer te routeren.

Dit zegt alleen nog wat over *pricing*, maar nog niks over het
*liquid*-gedeelte. We hebben de maandelijkse bijdrage vastgesteld op &euro; 5,-.
Dat is niet het enige. Hoe het precies werkt kan je hieronder lezen. Dit is een
deel van een
[e-mail](https://secure.limesco.nl/wiki/Bijdrage_vaste_kosten_Limesco) waarin
uitgebreid wordt uitgelegd hoe dit tot stand is gekomen.

In het kort: de maandelijkse bijdrage wordt lager naarmate er meer geactiveerde
SIM-kaarten in omloop zijn. Dit gebeurt al vanaf 150 gebruikers! Vanaf 300
gebruikers is die bijdrage gehalveerd en vanaf 1000 gebruikers is de bijdrage
slechts &euro; 0,75.

> **Maandelijkse bijdrage voor vaste kosten van Limesco**
> 
> Limesco heeft een aantal kostenposten die niet afhankelijk zijn van het aantal
> gebruikers en niet afhankelijk zijn van het gebruik. Je moet hierbij denken aan
> kosten voor een accountant, inschrijving KvK, domeinnamen, etc. Voor het jaar
> 2012 hebben we deze kosten geschat op 750 euro per maand.
> 
> Klassieke operators verwerken deze kosten in de abonnements- en/of
> gebruikcomponenten. Om dit te doen moet je echter schatting of aannames gaan
> doen over het aantal gebruikers dat er zijn. Maar bovendien betekent een groei
> in het klantenbestand dat de kosten over meer gebruikers verdeeld kunnen worden
> en de winst dus toeneemt.
> 
> Limesco wil het kostenvoordeel dat een grotere community oplevert ten goede
> laten komen aan de gebruikers en niet aan de aandeelhouders* (ja, een verborgen
> sterretje, netjes zonder spatie zo onopvallend mogelijk weggewerkt) Het voorstel
> dat we daarom doen is als volgt: a) We tellen het aantal geactiveerde
> SIM-kaarten op de laatste dag van de maand b) We delen het bedrag 750 euro door
> het aantal geactiveerde SIM-kaarten c) Voor de volgende maand, wordt de bijdrage
> vaste kosten vastgesteld op dit bedrag d) Behalve als dit bedrag groter zou zijn
> dan 5 euro, dan wordt de bijdrage begrensd.
> 
> Heel concreet betekent dit dat we voor elke actieve SIM-kaart een bijdrage
> vragen die afhankelijk is van het aantal geactiveerde SIM-kaarten. Limesco neemt
> het risico op zich dat er minder dan 150 gebruikers kunnen zijn door de bijdrage
> te begrenzen op 5 euro. Zodra we echter gaan groeien, wat uiteraard de bedoeling
> is, gaan de kosten dalen.
> 
> Bij slechts 300 gebruikers is de bijdrage al gehalveerd en als we 1000
> SIM-kaarten weten te activeren, zal de bijdrage nog maar 75 cent zijn. Dat
> betekent dat je dan maandelijks nog maar EUR 17,35 hoeft te betalen voor de
> bundel van 500 MB.

En uiteraard het **sterretje**:
> Je moest er even op wachten, maar hier staat de voetnoot. Lekker ver
> verwijderd van het verwijzing in de tekst... Er zitten uiteraard marges op de
> componenten 1 en 3, anders zouden we de geheimhouding van de inkooptarieven
> schenden.
